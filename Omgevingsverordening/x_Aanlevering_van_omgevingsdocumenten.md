## Aanlevering van omgevingsdocumenten

### Identificatie van een Regelingversie met Doel

#### Algemeen

Voor het bereiken van bepaalde doelen of voldoen aan bepaalde verplichtingen met
betrekking tot de fysieke leefomgeving is het nodig om een van de juridische
instrumenten van de Omgevingswet in te zetten. Wanneer zo’n doel of verplichting
voldoende concreet is, start het bevoegd gezag met het opstellen van een bij het
betreffende instrument behorend omgevingsdocument. Voorbeelden zijn het
vaststellen of wijzigen van een omgevingsvisie, een projectbesluit of een
waterschapsverordening. Het bevoegd gezag zorgt er voor dat de bij dat
instrument behorende procedure wordt doorlopen. In de loop van die procedure
worden een of meer versies van het besluit (inclusief de initiële regeling of de
wijzigingsinstructies voor de geconsolideerde regeling) aan de LVBB aangeleverd.
Nadat het bevoegd gezag het besluit heeft genomen en het bekend is gemaakt en in
werking is getreden, is voor een aantal instrumenten de procedure afgelopen. In
het geval van een besluit waartegen beroep kan worden ingesteld volgt nog een
proceduregedeelte dat kan leiden tot wijzigingen in de geldigheid en zelfs tot
wijzigingen in de inhoud van het besluit. Een wijziging in de geldigheid kan
zich bijvoorbeeld voordoen wanneer een besluit naar aanleiding van een verzoek
om voorlopige voorziening door de rechter wordt geschorst. Een wijziging in de
inhoud is mogelijk wanneer de rechter een besluit geheel of gedeeltelijk
vernietigt, dan wel zelf in de zaak voorziend het besluit wijzigt. Het
uiteindelijke resultaat van het hele proces is dat er een nieuwe Regeling
ontstaat, of een nieuwe versie van een bestaande Regeling.

Om van een omgevingsdocument vast te leggen dat tekst, informatieobjecten en
IMOW-informatie bij elkaar horen, gedurende alle stadia van het proces van
concipiëren, voorbereidingsprocedure, besluitvorming, bekendmaken en
consolideren, is een unieke identificatie nodig. De STOP/TPOD-standaard noemt
die identificatie Doel. De term Doel is afgeleid van het doel dat het bevoegd
gezag voor ogen heeft als aanleiding voor de introductie van een specifiek nieuw
omgevingsdocument of wijziging daarvan op één moment in de tijd. Voor degenen
die met de RO-Standaarden en IMRO bekend zijn is Doel enigszins vergelijkbaar
met het dossiernummer oftewel de IMRO-code van een plan of besluit op grond van
de Wet ruimtelijke ordening.

Doel wordt in STOP gedefinieerd als de identificatie van een nieuw
omgevingsdocument of de wijziging daarvan met één moment van inwerkingtreding en
één (beoogd) moment waarop de regelgeving geldig wordt. De LVBB gebruikt het
Doel om de consolidatie van omgevingsdocumenten te sturen.

Wanneer het bevoegd gezag constateert dat er een nieuw omgevingsdocument nodig
is, of dat een bestaand omgevingsdocument gewijzigd moet worden, en de ideeën
daarover zodanig concreet zijn dat gestart kan worden met het opstellen ervan,
maakt het een nieuwe Regelingversie met een nieuw Doel oftewel identificatie
aan. Afhankelijk van de gebruikte software kan het bevoegd gezag het aanmaken
van de identificatie aan de software overlaten. Alles wat nodig is om de versie
van de Regeling van het omgevingsdocument vast te leggen en te beschrijven wordt
aan een Doel gekoppeld:

-   één versie van de tekst (inclusief afbeeldingen en dergelijke) voor het
    omgevingsdocument dat moet ontstaan of wordt gewijzigd (of eventueel één
    versie van de tekst voor elk omgevingsdocument dat moet ontstaan of
    gewijzigd wordt in het geval het besluit meerdere omgevingsdocumenten
    wijzigt);

-   één versie van elk informatieobject dat onderdeel is van het nieuwe of
    gewijzigde omgevingsdocument;

-   één versie van de OW-informatie die hoort bij het nieuwe of gewijzigde
    omgevingsdocument.

Ten behoeve van de publicatie of bekendmaking genereert de software van het
bevoegd gezag een besluitversie die wordt aangeleverd aan de LVBB. Bij een Doel
oftewel identificatie van een versie van regelgeving kunnen dus in de loop van
de procedure meerdere besluitversies worden aangeleverd.

Zoals gezegd is Doel de identificatie van een nieuw omgevingsdocument of de
wijziging daarvan met één moment van inwerkingtreding. De LVBB gebruikt Doel om
de consolidatie van omgevingsdocumenten te sturen: per inwerkingtredingsdatum
(of geldigheidsdatum in geval van terugwerkende kracht) kan op deze manier een
Toestand van de Regeling gemaakt worden. Wanneer met één besluit verschillende
onderdelen van een Regeling worden vastgesteld die op verschillende momenten in
werking treden, krijgt iedere inwerkingtredingsmoment-onderdelencombinatie een
eigen Doel. Ieder Doel hoort bij een instrumentversie van regeling en de
bijbehorende GIO’s. Een voorbeeld: Provinciale staten stellen bij besluit van 28
januari 2024 een wijziging van de omgevingsverordening vast. Hiervan treden 10
onderdelen op 12 februari in werking, de resterende onderdelen treden op 24
maart in werking. De onderdelen die op 12 februari in werking treden, worden in
één RegelingVersie ondergebracht en krijgen Doel X, de onderdelen die op 24
maart in werking treden worden in een andere RegelingVersie ondergebracht en
krijgen Doel Y. Een besluit met verschillende inwerkingtredingsmomenten voor
verschillende onderdelen zou zich bijvoorbeeld kunnen voordoen wanneer het
dagelijks bestuur een besluit heeft voorbereid en vervolgens aan het algemeen
bestuur voorlegt, waarna dat algemeen bestuur besluit niet alle onderdelen
tegelijkertijd in werking te laten treden. Zoals hiervoor beschreven noodzaakt
dat er toe om verschillende RegelingVersies te maken. Uiteraard kunnen zich dit
soort uitzonderingen voordoen, maar in zijn algemeenheid wordt aanbevolen (en
soms is dat noodzakelijk) om in één besluit alleen onderdelen met eenzelfde
inwerkingtredingsdatum op te nemen. Om diezelfde reden wordt ook aanbevolen om
bijtijds na te denken over welke wijzigingen gecombineerd worden, zodat ze
direct in één RegelingVersie met één Doel samengebracht kunnen worden.

De mogelijkheid bestaat dat er twee besluiten zijn voorbereid met ieder een
eigen Doel omdat de verwachting was dat ze niet gelijktijdig in werking zouden
treden, waarover toch gelijktijdig besluitvorming plaatsvindt waarna ze
tegelijkertijd in werking kunnen treden. Het is dan niet nodig om de Doelen
samen te voegen tot één Doel.

De identificatie van Doel wordt door het bevoegd gezag bepaald en dient te
voldoen aan de eisen die STOP daaraan stelt. De volledige eisen zijn te vinden
in de STOP-documentatie.

STOP stelt aan de identificatie de volgende eisen:

-   de identificatie moet het volgende patroon volgen: /join/id/proces/"
    \<overheid\> "/" \<datum\> "/" \<overig\>

-   overheid: code van het bevoegde gezag volgens één van de waardelijsten voor
    Overheid

-   datum: datum van het ontstaan van het doel; dit mag een jaartal of een
    volledige datum zijn

-   overig: door het bevoegd gezag te bepalen; dit kan een betekenisloze code
    zijn of een betekenisvolle tekstuele beschrijving van (het resultaat van)
    het doel. Hiervoor gelden de volgende eisen:

    -   alleen toegestaan: boven- en onderkast letters, cijfers en underscore;

    -   te beginnen met een cijfer of letter;

    -   maximale lengte:128 karakters.

Twee voorbeelden:

-   het Doel van de Instelling van de Omgevingsregeling door het Ministerie van
    BZK: /join/id/proces/mnre1034/2019/InstellingOmgevingsregeling

-   het Doel van een wijziging van de waterschapsverordening van het Waterschap
    Vallei en Veluwe:  
    /join/id/proces/ws0662/2023/waterschapsverordening_w48

#### De toepassing van Doel bij de omgevingsverordening

Bij het ter bekendmaking aanleveren van een omgevingsverordening moet het
bevoegd gezag het Doel met bijbehorende consolidatie-informatie aanleveren. Een
voorbeeld van hoe dat er uit zou kunnen zien:

-   Doel van de beoogde Regeling:
    /join/id/proces/instelling_omgevingsverordening_Groningen

-   Soort tijdstempel: juridischWerkendVanaf

-   Datum tijdstempel: \<datum inwerkingtreding omgevingsverordening Groningen\>

-   Verwijzingen naar:

    -   de identificatie van het WijzigArtikel in het besluit dat de verwijzing
        naar de WijzigBijlage bevat;

    -   de identificatie van het artikel in het besluit waarin de
        inwerkingtreding van de omgevingsverordening is geregeld;

    -   de AKN (identificatie) van de (regelingversie van) omgevingsverordening
        Groningen.

### Procedure-informatie en consolidatie

#### Algemeen

Nadat een bevoegd gezag is gestart met het opstellen van een bij het betreffende
instrument behorend omgevingsdocument, of wijziging daarvan, doorloopt het de
bij dat instrument behorende procedure. In de loop van die procedure worden een
of meer versies van het besluit (inclusief de initiële regeling of de
wijzigingsinstructies voor de geconsolideerde regeling) aan de LVBB aangeleverd.
Nadat het bevoegd gezag het besluit heeft genomen en het bekend is gemaakt en in
werking is getreden, is voor een aantal instrumenten de procedure afgelopen. In
het geval van een besluit waartegen beroep kan worden ingesteld, volgt nog een
proceduregedeelte dat kan leiden tot wijzigingen in de geldigheid en zelfs tot
wijzigingen in de inhoud van het besluit. Een wijziging in de geldigheid kan
zich bijvoorbeeld voordoen wanneer een besluit naar aanleiding van een verzoek
om voorlopige voorziening door de rechter wordt geschorst. Een wijziging in de
inhoud is mogelijk wanneer de rechter een besluit geheel of gedeeltelijk
vernietigt, dan wel zelf in de zaak voorziend het besluit wijzigt. Deze
wijzigingen moeten worden doorvertaald naar de geconsolideerde Regeling van het
omgevingsdocument. Om dit hele proces te kunnen verwerken en het resultaat en
bijbehorende informatie correct aan DSO-LV door te kunnen leveren, heeft de LVBB
informatie nodig over de procedure en informatie voor de consolidatie. Het
bevoegd gezag levert die informatie deels aan samen met de aanlevering van de
besluitversie; deels moet het die informatie in een later stadium aanleveren.
Een volledig overzicht van de aan te leveren gegevens is te vinden in de
STOP-documentatie.

Bij de aanlevering van een besluitversie levert het bevoegd gezag de benodigde
informatie aan in de vorm van besluitmetadata, regelingmetadata en
consolidatie-informatie. Daarbij moeten voor de hand liggende gegevens worden
aangeleverd zoals van welk bevoegd gezag het besluit afkomstig is
(eindverantwoordelijke) en het soort Regeling (oftewel om welk type
omgevingsdocument gaat het).

Vervolgens moet de soort procedure worden gekozen: aangegeven moet worden of een
ontwerpbesluit of een definitief besluit wordt aangeleverd. De
procedure-informatie wordt verder ingevuld met het element Procedurestappen. Dit
is de verzameling van stappen in de procedure die het bevoegd gezag doorloopt in
het opstellen van een BesluitVersie teneinde een bepaalde mijlpaal (eind van een
Procedure) te bereiken. Het element Procedurestappen kan dus meerdere stappen
bevatten, en ook in de loop van de tijd aan de hand van het verloop van de
procedure worden aangevuld. Bij iedere stap wordt de bijbehorende datum
ingevuld. De procedurestappen die als metadata kunnen worden aangeleverd
betreffen alleen het formele deel van de procedure, dus vanaf de
terinzagelegging van een ontwerpbesluit. Daaraan voorafgaande stappen, zoals
participatie, conceptversies voor overleg en voorbereiding van de besluitvorming
door het bestuursorgaan, worden niet door de LVBB verwerkt maar kunnen uiteraard
wel door het bevoegd gezag in de eigen software worden bijgehouden.

Aan de hand van de soort procedure bepaalt de LVBB welke consolidatiemethode op
het besluit wordt toegepast. De LVBB stelt de proefconsolidatie van het
ontwerpbesluit respectievelijk de geconsolideerde Regeling (bij een definitief
besluit) beschikbaar voor DSO-LV en levert de OW-objecten door aan DSO-LV.
Uiteraard moet DSO-LV weten of de aangeleverde OW-objecten horen bij een
ontwerpbesluit of een definitief besluit. Daarvoor kent ook IMOW
proceduregegevens.

#### Ontwerpbesluit

Indien sprake is van een ontwerpbesluit levert het bevoegd gezag het
ontwerpbesluit aan bij de LVBB met als soortProcedure ‘ontwerpbesluit’. Bij de
procedurestappen voegt het bevoegd gezag in ieder geval de procedurestap ‘einde
inzagetermijn’ met de bijbehorende datum toe. De LVBB voegt daar zelf nog
gegevens aan toe zoals de datum van publicatie.

Van de terinzagelegging van een ontwerpbesluit moet op grond van de Awb een
voorafgaande kennisgeving in het officiële publicatieblad van het bevoegd gezag
gedaan worden. Het bevoegd gezag moet die kennisgeving aan de LVBB aanleveren.
Zie daarvoor paragraaf 9.3.

Na ontvangst van een ontwerpbesluit voert de LVBB een proefconsolidatie uit met
als resultaat een proefversie: de consolidatie van het ontwerpbesluit in de op
dat moment bestaande regeling, alsof het ontwerpbesluit al in werking was
getreden. De LVBB stelt de proefversie beschikbaar voor DSO-LV en levert de
OW-objecten door aan DSO-LV. DSO-LV weet dat het gaat om OW-objecten behorend
bij een ontwerpbesluit omdat in dat geval bij de OW-objecten als procedurestatus
‘ontwerp’ is aangegeven.

#### Definitief besluit

Nadat het bestuursorgaan een besluit over een omgevingsdocument heeft genomen,
levert het dat besluit aan bij de LVBB met als soortProcedure ‘definitief
besluit’. Bij de procedurestappen voegt het bevoegd gezag in ieder geval de
procedurestappen ‘vaststelling’ en ‘ondertekening’ met de bijhorende datum toe.
De LVBB voegt daar zelf nog gegevens aan toe zoals de datum van publicatie. Uit
de meegeleverde consolidatie-informatie haalt de LVBB de datum van
inwerkingtreden van het besluit en de nieuwe RegelingVersie op. In de loop van
de procedure worden, in ieder geval bij besluiten waartegen beroep kan worden
ingesteld, nieuwe procedurestappen toegevoegd. In de STOP-documentatie zijn
daarvoor alvast procedurestappen opgenomen. In een volgende versie van de
toepassingsprofielen zal dat per omgevingsdocument gedetailleerd worden
beschreven.

Wanneer tegen het besluit bezwaar kan worden gemaakt of beroep open staat, moet
het bestuursorgaan kennis geven van de terinzagelegging van de op de zaak
betrekking hebbende stukken in het officiële publicatieblad van dat
bestuursorgaan op overheid.nl. Zie voor deze kennisgeving paragraaf 9.3.

#### Procedurestatus van onderdelen van de Regeling

Wanneer van een (wijzigings)besluit de inwerkingtredingsdatum bekend is,
consolideert de LVBB het besluit in de Regeling en geeft de LVBB de nieuwe
toestand van de geconsolideerde regeling door aan de regelingenbank op
overheid.nl en aan DSO-LV. Diverse omgevingsdocumenten treden direct na het
nemen van het besluit in werking en zijn dan ook direct onherroepelijk.
Wijzigingsbesluiten waartegen beroep kan worden ingesteld worden geconsolideerd
terwijl nog niet zeker is of ze (geheel of gedeeltelijk) blijvend onderdeel van
het omgevingsdocument uitmaken. Voor een raadpleger van de geconsolideerde
regeling is het van belang om van ieder onderdeel van de regeling te weten wat
de status daarvan is om te kunnen bepalen welke rechten en verplichtingen
zij/hij daaraan kan ontlenen. Dat geldt voor alle tekstonderdelen, GIO’s en
OW-objecten. De (procedure)status moet dan in de regelingenbank en DSO-LV ook
raadpleegbaar zijn. In een aantal gevallen dient het bevoegd gezag wijzigingen
in de procedurestatus door te geven.

### Kennisgeving

Op grond van de Awb zoals deze zal luiden na inwerkingtreden van de Wet
elektronische publicaties, moet het bestuursorgaan bij toepassing van de
uniforme openbare voorbereidingsprocedure van afdeling 3.4 het ontwerp van het
besluit ter inzage leggen. Voorafgaand aan de terinzagelegging moet het
bestuursorgaan kennis geven van het ontwerpbesluit in het officiële
publicatieblad van dat bestuursorgaan op overheid.nl. De kennisgeving bestaat
uit een zakelijke weergave van de inhoud van het (ontwerp-)besluit en vermeldt
in ieder geval:

-   de wijze waarop en de periode waarin de stukken waar de kennisgeving
    betrekking op heeft voor eenieder ter inzage liggen;

-   wie in de gelegenheid worden gesteld om zienswijzen naar voren te brengen en
    op welke wijze dit kan geschieden.

Wanneer bij de voorbereiding van het besluit de uniforme openbare
voorbereidingsprocedure van afdeling 3.4 is toegepast en tegen het besluit
bezwaar kan worden gemaakt of beroep open staat, zoals het (besluit tot
vaststelling of wijziging van) het omgevingsplan, de reactieve interventie en
het projectbesluit, moet het bestuursorgaan tegelijk met de bekendmaking van het
besluit kennis geven van de terinzagelegging van de op de zaak betrekking
hebbende stukken in het officiële publicatieblad van dat bestuursorgaan op
overheid.nl. De kennisgeving bestaat uit een zakelijke weergave van de inhoud
van het besluit en vermeldt in ieder geval:

-   de wijze waarop en de periode waarin de stukken waar de kennisgeving
    betrekking op heeft voor eenieder ter inzage liggen;

-   dat tegen het besluit bezwaar kan worden gemaakt of beroep kan worden
    ingesteld, door wie, binnen welke termijn en bij welk orgaan.

De bekendmaking van het besluit zelf gebeurt door plaatsing van de volledige
inhoud van het besluit in het officiële publicatieblad van dat bestuursorgaan op
overheid.nl.

NB: voor overige besluiten en rechtsfiguren, zoals omgevingsverordening,
waterschapsverordening en omgevingsvisie, volstaat het om ze bekend te maken
door plaatsing van de volledige inhoud van het besluit in het officiële
publicatieblad van dat bestuursorgaan op overheid.nl, daarvan wordt geen
kennisgeving gedaan.

De kennisgeving is in STOP gemodelleerd. Daarin is de kennisgeving een apart
'work' (een eigenstandig deel). De kennisgeving zit niet in hetzelfde
aanleverpakketje als het besluit waar het bij hoort, maar moet apart worden
aangeleverd nadat het besluit-pakketje is aangeleverd. De tekst van de
kennisgeving bevat een zakelijke mededeling over een ander work, meestal een
Besluit. Met behulp van metadata wordt informatie die in de tekst van een
kennisgeving staat, in een machineleesbare vorm opgenomen bij de kennisgeving.

De kennisgeving heeft de Vrijetekststructuur. De vormgeving en elementen van de
kennisgeving zijn als volgt:

-   **RegelingOpschrift**: verplicht element, komt 1 keer voor.

-   **Lichaam**: verplicht element, komt 1 keer voor.

    -   *DivisieTekst*: verplicht element, komt zo vaak voor als gewenst. Bevat
        de volgende elementen:

        -   Kop: STOP-element dat de Kop bevat. Optioneel element. Komt 0 of 1
            keer voor. Indien Kop voorkomt bevat het ten minste één van de
            Kopelementen Label, Nummer en Opschrift; ieder van deze onderdelen
            komt 0 of 1 keer voor. Optioneel kan het element Subtitel worden
            toegevoegd.

        -   Inhoud: STOP-element dat de inhoud van de kennisgeving bevat.
            Verplicht element. Komt (per DivisieTekst) 1 keer voor. Het element
            Inhoud bevat ten minste één van de tekstelementen die STOP daarvoor
            kent; alle tekstelementen voor Inhoud zijn toegestaan.

De specificatie van de metadata staat in STOP. De belangrijkste metadata zijn:

-   Mededeling over: De verwijzing vanuit een kennisgeving naar het instrument
    of de instrumentversie (vaak een besluit) waarover de kennisgeving zakelijke
    mededelingen bevat.

-   Begin inzagetermijn op: De datum waarop de inzagetermijn van een
    ontwerpbesluit start.

-   Einde inzagetermijn op: De datum waarop de inzagetermijn van een
    ontwerpbesluit eindigt. Dit is de eerste dag waarop géén zienswijzen op het
    ontwerpbesluit meer kunnen worden ingediend.

-   Einde bezwaartermijn op: De datum van de eerste dag waarop géén bezwaren
    tegen het besluit meer kunnen worden ingediend.

-   Einde beroeptermijn op: De datum van de eerste dag waarop géén beroep tegen
    het besluit meer kan worden ingesteld.

### Muteren van OW-objecten

Een wijzigingsbesluit kan ook gevolgen hebben voor de OW-objecten in de
geconsolideerde regeling. Het bevoegd gezag kan het omgevingsdocument zo
wijzigen dat de OW-objecten wijzigen of dat er andere OW-objecten nodig zijn.
Ook is het mogelijk dat een bevoegd gezag overgaat op een rijkere vorm van
annoteren dan het in een eerder stadium heeft gedaan. Voor het wijzigen van
OW-objecten zijn er in grove lijnen drie scenario’s: het wijzigen van een
bestaand OW-object, het laten vervallen van een bestaand OW-object en het
toevoegen van een nieuw OW-object.

Wanneer door of samen met het wijzigingsbesluit een bestaand OW-object wijzigt,
voegt het bevoegd gezag bij de aanlevering van het bekend te maken besluit de
gewijzigde attributen met de bestaande identificatie van een al bestaand
OW-object toe. DSO-LV herkent het OW-object op basis van de identificatie en
verwerkt de attributen.

In het geval dat door of samen met het wijzigingsbesluit een bestaand OW-object
moet vervallen (in mutatietermen: het object wordt beëindigd), voegt het bevoegd
gezag bij de aanlevering van het bekend te maken besluit het OW-object met een
bestaande identificatie toe met de status ‘beëindigen’. DSO-LV herkent de
identificatie van het OW-object en verwerkt het op basis van de status
‘beëindigen’: (het effect van) het OW-object wordt niet meer getoond.

Wanneer door of samen met het wijzigingsbesluit een nieuw OW-object ontstaat,
levert het bevoegd gezag bij de aanlevering van het bekend te maken besluit het
nieuwe OW-object aan. Er wordt dan een OW-object meegeleverd met een
identificatie die in DSO-LV nog niet bekend is. DSO-LV beschouwt het als een
nieuw OW-object en voegt het toe op dezelfde manier als bij de aanlevering van
een initieel besluit.
