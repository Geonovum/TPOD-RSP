## Inleiding

### Aanleiding

Het motto van de Omgevingswet is ‘Ruimte voor ontwikkeling, waarborgen voor
kwaliteit’. De Omgevingswet staat voor een goede balans tussen het benutten en
beschermen van de fysieke leefomgeving. Met benutten wordt bedoeld het doelmatig
beheren, gebruiken en ontwikkelen van de fysieke leefomgeving om
maatschappelijke behoeften te vervullen. Bij beschermen gaat het over het
bereiken en in stand houden van een veilige en gezonde fysieke leefomgeving en
een goede omgevingskwaliteit.

#### Nieuw stelsel omgevingsrecht

De Omgevingswet bundelt de wetgeving en regels voor ruimte, wonen,
infrastructuur, milieu, natuur en water. Met de Omgevingswet wordt het huidige
stelsel van ruimtelijke regels volledig herzien en wordt het fundament van het
nieuwe stelsel voor het omgevingsrecht gelegd. Met het vernieuwen van het
omgevingsrecht wil de wetgever vier verbeteringen bereiken:

-   Het omgevingsrecht is inzichtelijk, voorspelbaar en gemakkelijk in het
    gebruik.

-   De leefomgeving staat op een samenhangende manier centraal in beleid,
    besluitvorming en regelgeving.

-   Een actieve en flexibele aanpak biedt overheden meer afwegingsruimte om
    doelen voor de leefomgeving te bereiken.

-   Besluitvorming over projecten in de leefomgeving gaat sneller en beter.

Voor de realisatie van deze doelen biedt de wetgever diverse juridische
instrumenten, waaronder de besluiten en andere rechtsfiguren die verschillende
bevoegde gezagen in staat stellen besluiten te nemen die ingrijpen in de
leefomgeving. De belangrijkste instrumenten zijn:

-   Algemene Maatregel van Bestuur (Rijk)

-   Ministeriële Regeling (Rijk)

-   Omgevingsvisie (Rijk, provincies en gemeenten)

-   Omgevingsverordening (Provincies)

-   Waterschapsverordening (Waterschappen)

-   Omgevingsplan (Gemeenten)

-   Projectbesluit (Rijk, provincies en waterschappen)

-   Programma (Rijk, provincies, gemeenten en waterschappen)

#### LVBB, overheid.nl en DSO-LV

Besluiten moeten, om werking te kunnen hebben, worden bekendgemaakt
respectievelijk gepubliceerd. Daartoe moeten ze worden aangeleverd aan de
Landelijke Voorziening Bekendmaken en Beschikbaarstellen (verder: LVBB). De LVBB
verzorgt vervolgens de bekendmaking van de besluiten en de consolidatie van
wijzigingsbesluiten in de (geconsolideerde) Regeling. Beide worden geplaatst op
het internetportaal overheid.nl: de bekendmaking van de besluiten komt op
officielebekendmakingen.nl in het digitale publicatieblad van het bevoegde gezag
en de geconsolideerde Regeling in de nationale respectievelijk lokale
regelingenbank. De geconsolideerde Regeling (in STOP-termen: de Toestand) wordt
doorgeleverd aan de hierna te bespreken DSO-LV. Deze processen en de resultaten
daarvan zijn nader beschreven in paragraaf 3.8.

Digitalisering is een van de instrumenten voor het behalen van de in paragraaf
1.1.1 genoemde verbeterdoelen. De Omgevingswet bevat de grondslagen voor de
Landelijke Voorziening Digitaal Stelsel Omgevingswet (verder: DSO-LV). Daarmee
is de juridische basis gelegd voor de ontwikkeling van DSO-LV en kunnen er
regels worden gesteld over onder andere gemeenschappelijke definities in de
standaarden en voorzieningen die onderdeel zijn van het stelsel.

DSO-LV zorgt voor samenhangende, eenduidige en toegankelijke informatie van
goede kwaliteit en draagt bij aan de verbetering van het stelsel van het
omgevingsrecht. Het stimuleert een snellere en integrale besluitvorming onder de
Omgevingswet en vergroot het gebruikersgemak.

DSO-LV biedt het digitale loket waar initiatiefnemers, overheden en
belanghebbenden snel kunnen zien wat kan en mag in de fysieke leefomgeving: het
Omgevingsloket. Via het Omgevingsloket kunnen zij:

-   vergunningen aanvragen en meldingen doen;

-   zien welke regels en beleid van toepassing zijn op een locatie;

-   (op termijn) informatie raadplegen over de kwaliteit van de fysieke
    leefomgeving, zoals gegevens over water- of luchtkwaliteit en
    geluidbelasting.

Om aan deze doelstellingen van DSO-LV te kunnen voldoen, is het nodig om
bepaalde besluiten en andere rechtsfiguren *machineleesbaar* te maken en de
gebruikte gegevens *uitwisselbaar* te maken. Dat betekent dat ze vanuit
informatiekundig en technisch oogpunt moeten worden gestructureerd en
gestandaardiseerd.

De Omgevingswet biedt daartoe de mogelijkheid door het stellen van regels over
die besluiten en andere rechtsfiguren.

### STOP, IMOW en TPOD

De Omgevingsregeling[^1] en de Regeling standaarden publicaties Omgevingswet[^2]
wijzen bepaalde besluiten en andere rechtsfiguren die hun grondslag vinden in de
Omgevingswet, aan als omgevingsdocument en stellen het verplicht om die
omgevingsdocumenten elektronisch vorm te geven conform de Standaard voor
Officiële Publicaties, het InformatieModel Omgevingswet en het voor het
betreffende omgevingsdocument voorgeschreven toepassingsprofiel. Op grond van
artikel 20.26 lid 2 Ow worden omgevingsdocumenten ontsloten via DSO-LV.

[^1]: De Omgevingsregeling is de ministeriële regeling bij de Omgevingswet

[^2]: De Regeling standaarden publicaties Omgevingswet is een ministeriële
regeling bij de Bekendmakingswet

De Standaard voor Officiële Publicaties (verder: STOP) beschrijft hoe officiële
publicaties moeten worden opgesteld en aangeleverd om te kunnen worden
bekendgemaakt of gepubliceerd en om te kunnen worden geconsolideerd. STOP gaat
daarbij niet over de inhoud van officiële bekendmakingen, maar beschrijft wel de
mechanismen en bouwstenen om die inhoud digitaal vast te leggen.

Per domein kan een specificatie van STOP gemaakt worden. Voor het domein van de
Omgevingswet is die specificatie gegeven in het ToepassingsProfiel voor
OmgevingsDocumenten (TPOD). Daarbij behoort het InformatieModel Omgevingswet
(verder: IMOW). IMOW is het logische model dat is toegespitst op de keten ‘Van
plan tot publicatie’. IMOW bepaalt hoe omgevingsdocumenten aan DSO-LV moeten
worden aangeleverd. IMOW omvat implementatierichtlijnen en
implementatie-afspraken voor de omgevingsdocumenten. IMOW is bedoeld voor
bouwers van plansoftware en voor technisch ingestelde medewerkers van bevoegde
gezagen en adviesbureaus.

Naast IMOW is er, als serviceproduct, het Conceptueel InformatieModel
Omgevingswet (verder: CIMOW). CIMOW is het informatiemodel voor
informatie-uitwisseling binnen DSO-LV. CIMOW is bedoeld voor de DSO-keten. Per
omgevingsdocument is in een Toepassingsprofiel beschreven op welke wijze STOP en
IMOW moeten worden toegepast. Een Toepassingsprofiel is een nadere invulling
c.q. beperking van STOP en bevat domein- en omgevingsdocument-specifieke
afspraken. De toepassingsprofielen geven de informatiekundige specificaties
conform STOP en IMOW voor de (inhoudelijke) onderwerpen, de regels en
richtlijnen die gelden voor het betreffende omgevingsdocument. Het is in feite
de schakel tussen de juridisch(-inhoudelijke) bepalingen in de Omgevingswet en
de technische specificaties voor het opstellen van de afzonderlijke
omgevingsdocumenten en de data die daarin wordt vastgelegd en het ontwikkelen
van software daarvoor. Het TPOD is primair bedoeld voor beleidsmedewerkers en
juristen van de bevoegde gezagen, die de omgevingsdocumenten volgens de
standaard inhoud en vorm zullen geven.

De STOP/TPOD-standaard legt vast hoe tekst moet worden ingedeeld en geannoteerd,
hoe tekst aan locaties moet worden gekoppeld, welke waardelijsten van toepassing
zijn en hoe het resultaat vervolgens uitgewisseld moet worden. Het is aan de
bevoegde gezagen om de inhoud te bepalen.

Het onderhavige document is het toepassingsprofiel voor de AMvB/MR. Het behoort
tot het Toepassingsprofiel voor Omgevingsdocumenten, dat de volgende onderdelen
omvat:

-   Informatiemodel Omgevingswet (document en schema’s);

-   Toepassingsprofielen voor de omgevingsdocumenten;

-   Symbolenbibliotheek STOP-TPOD;

-   Waardelijsten IMOW.

Bij het Toepassingsprofiel voor Omgevingsdocumenten hoort een set van
serviceproducten, waaronder:

-   Conceptueel Informatiemodel Omgevingswet;

-   Presentatiemodel;

-   Wegwijzer;

-   Validatiematrix.

### Leeswijzer

Dit document is in drie delen verdeeld. Deel A beschrijft de uitgangspunten voor
de modellering: de doelstellingen van Omgevingswet, STOP/TPOD-standaard en DSO;
de juridische, inhoudelijke en procedurele aspecten van de AMvB/MR en tot slot
de uitgangspunten die de bouwstenen vormden voor de ontwikkeling van de
toepassingsprofielen. Deel B is volledig gewijd aan de modellering van de
AMvB/MR. Beschreven worden de vormgeving van Besluit en Regeling, de toepassing
van de STOP-tekststructuren, het annoteren met OW-objecten en enkele andere
aspecten. In deel C tenslotte komt een aantal aanleveringsaspecten aan de orde:
de identificatie van omgevingsdocumenten met Doel; het aangeven van de
procedurestatus van een besluit tot vaststelling of wijziging van
omgevingsdocumenten en de doorwerking daarvan in de geconsolideerde Regeling, de
kennisgeving en tot slot het muteren van OW-objecten.

Dit toepassingsprofiel stelt een aantal (overwegend technische en
structurerende) normen voor het opstellen van de AMvB/MR. Voorbeelden daarvan
zijn het model voor Besluit en Regeling dat op de AMvB/MR en een besluit tot
vaststelling of wijziging daarvan moet worden toegepast, de attributen die nodig
zijn om een bepaalde annotatie vast te leggen en de manier waarop de relatie
tussen tekst en werkingsgebied wordt vormgegeven. Uiteraard bevat het
toepassingsprofiel ook een toelichting op die normen. Om volstrekt helder te
maken wat tot de norm behoort, wordt in de tekst een duidelijk onderscheid
gemaakt tussen beide teksttypen. De toelichtende teksten staan steeds in de
subparagraaf Toelichting, de normen staan in de subparagraaf Norm. Het gaat hier
om de functionele normen uit de standaard, niet om juridische normen die regels
stellen. De subparagraaf Norm beschrijft hoe bij het opstellen van de AMvB/MR
voldaan moet worden aan de TPOD-standaard. Doelstelling hiervan is dat de
omgevingsdocumenten van verschillende bevoegde gezagen op eenzelfde manier
geraadpleegd en bevraagd kunnen worden en het combineren van informatie uit
verschillende omgevingsdocumenten over eenzelfde onderwerp vereenvoudigd wordt.
Hiermee hebben deze normen een functionele invalshoek. Validatieregels die
bepalen of een AMvB/MR kan worden bekendgemaakt en/of in DSO-LV getoond kan
worden, kennen een technische invalshoek: kan het geautomatiseerde systeem het
document verwerken?
