## Inhoudelijke aspecten van de omgevingsvisie

Dit hoofdstuk beschrijft het instrument omgevingsvisie en heeft als doel de
functionele elementen in het toepassingsprofiel te kunnen identificeren.

Paragraaf 2.1 schetst het karakter van de omgevingsvisie. Deze schets bevat
informatie op hoofdlijnen, die van belang is voor de functionele elementen in
het toepassingsprofiel.

In paragraaf 2.2 staan algemene kenmerken van de omgevingsvisie. Deze kenmerken
geven de (juridische, procedurele, etc.) context weer van de omgevingsvisie.
Paragraaf 2.3 beschrijft domeinspecifieke kenmerken: de inhoud en werking van de
omgevingsvisie. Paragraaf 2.4 tenslotte gaat over het overgangsrecht en de
overgangsfase.

### Kenschets rechtsfiguur

Rijk, provincies, waterschappen en gemeenten stellen elk (integraal) beleid en
regels vast en nemen vervolgens andere (uitvoerings)besluiten over de
ontwikkeling, het gebruik, de bescherming en het beheer en onderhoud van de
fysieke leefomgeving voor hun grondgebied. Zij leggen dit vast in één of
meerdere omgevingsdocumenten.

Elk van deze bestuursorganen heeft in het stelsel voor het omgevingsrecht zijn
eigen bevoegdheden en verantwoordelijkheden en daarmee samenhangende
instrumenten, waaronder de omgevingsdocumenten.

Het Rijk, de provincie en de gemeenten leggen de hoofdzaken van het te voeren
integrale beleid voor de fysieke leefomgeving en de hoofdlijnen van de
voorgenomen ontwikkeling, het gebruik, de bescherming, het beheer en het behoud
van hun gehele grondgebied vast in één omgevingsvisie. De bestuursorganen kunnen
ook gezamenlijk een omgevingsvisie opstellen, die zij vaststellen voor het deel
dat over het eigen grondgebied gaat.

Integraal betekent dat de visie betrekking heeft op alle terreinen van de
fysieke leefomgeving. Het gaat hier om een samenhangende visie op strategisch
niveau, niet om een optelsom van beleidsvisies voor de diverse domeinen. Dat is
ook de reden dat ieder bestuursorgaan slechts één omgevingsvisie vaststelt: één
kenbaar en integraal beleidsdocument met het gehele strategische omgevingsbeleid
voor het hele grondgebied.

De omgevingsvisie is als instrument onderdeel van de start van de beleidscyclus,
die van beleidsontwikkeling. Een omgevingsvisie biedt een samenhangende
beleidsmatige basis voor inzet van juridische, financiële of andere instrumenten
om de beleidsdoelen in de visie na te streven en bevat geen regels voor burgers,
bedrijven of andere overheden.

In de termen van de STOP-standaard wordt een omgevingsvisie echter wel geduid
als een Regeling. In dit document wordt deze term ook gehanteerd, ook al heeft
de omgevingsvisie zelf geen juridische regels.

De omgevingsvisie is een politiek-bestuurlijk document en bindt uitsluitend het
vaststellende bestuursorgaan. Het kent dus geen hiërarchie en geen doorwerking
in juridische zin, ook niet tussen bestuurslagen. De verantwoordelijkheden en de
omgevingsvisies van een ‘hoger’ of aangrenzend bestuursorgaan maken uiteraard
wel onderdeel uit van de context waarbinnen het desbetreffende bestuursorgaan
zijn eigen visie vaststelt. Voor een omgevingsvisie van bijvoorbeeld een
gemeente zullen beleidsontwikkelingen en -documenten van buurgemeenten,
provincie en het Rijk wel van betekenis zijn.

### Algemene kenmerken omgevingsvisie

In Tabel 1 tot en met Tabel 3 zijn de algemene kenmerken van de omgevingsvisie
opgenomen. Deze kenmerken leggen de algemene eigenschappen vast, waarmee
informatie over de omgevingsvisie wordt bijgehouden. Doel van deze tabellen is
het weergeven van de meest essentiële algemene kenmerken van het instrument
zodat de lezer het beter kan plaatsen en vergelijken met bestaande instrumenten,
niet om een volledig sluitende beschrijving te geven. De in de tabellen
aangehaalde artikelen zijn afkomstig uit de Omgevingswet (verder: Ow), tenzij
anders vermeld.

Tabel 1 - Juridische kenmerken

| Onderwerp                                                          | Specificatie                                                                                                                                  |
|--------------------------------------------------------------------|-----------------------------------------------------------------------------------------------------------------------------------------------|
| Grondslag rechtsfiguur                                             | Artikel 3.1 Ow                                                                                                                                |
| Voorbereidingsprocedure                                            | • Toepassen afdeling 3.4 Awb verplicht                                                                                                        |
| Tijdstip bekendmaking/ terinzagelegging vastgesteld omgevingsvisie | • Door bestuursorgaan te bepalen                                                                                                              |
| Wijze van bekendmaking                                             | Bekendmaking door plaatsing van het volledige besluit in het elektronisch publicatieblad van het bestuursorgaan dat het besluit heeft genomen |
| Tijdstip inwerkingtreding                                          | In Omgevingswet niet geregeld, door bevoegd gezag zelf te bepalen                                                                             |
| Rechtsbescherming                                                  | Geen bezwaar en beroep mogelijk                                                                                                               |
| Geldt toepassingsprofiel ook voor ontwerpbesluit                   | Ja                                                                                                                                            |
| Rechtsfiguur roept meldingsplicht of vergunningplicht in het leven | Nee                                                                                                                                           |
| Rechtsfiguur bevat voor eenieder bindende regels                   | Nee, rechtsfiguur bevat geen regels                                                                                                           |

Tabel 2 - Kenmerken ten behoeve van metadata en annotaties

| Onderwerp                                                                                                   | Specificatie             |
|-------------------------------------------------------------------------------------------------------------|--------------------------|
| Bevoegde bestuurslaag                                                                                       | Bevoegd tot vaststellen:<br>- Gemeente<br>-Provincie<br>- Rijk |
| Bestuursorgaan                                                                                              | Bevoegd tot vaststellen:<br>- Gemeente<br>- Provincie<br>- Rijk |
| Omgevingsdocument kan rechtstreeks ander omgevingsdocument wijzigen (meervoudig bronhouderschap)            | Nee                      |
| Ander omgevingsdocument kan rechtstreeks onderhavig omgevingsdocument wijzigen (meervoudig bronhouderschap) | Nee                      |
| Rechtsfiguur kan gewijzigd worden door wijzigingsbesluiten                                                  | Ja                       |

Tabel 3 - Vergelijking met huidige rechtsfiguren en RO Standaarden

| Onderwerp                                                 | Specificatie                    |
|-----------------------------------------------------------|---------------------------------|
| Vergelijkbaar met / voortzetting van huidige rechtsfiguur | Structuurvisie op basis van Wro |
| Voortzetting van instrument in RO Standaarden             | Ja, structuurvisie              |
| INSPIRE-thema                                             | Planned Land Use: SpatialPlan   |


### De inhoud van de omgevingsvisie

De Omgevingswet geeft geen sluitend overzicht van onderwerpen waarover in de
omgevingsvisie beleid geschreven moet of kan worden. Wel is bepaald welke
aspecten de fysieke leefomgeving in ieder geval omvat en welke gevolgen worden
aangemerkt als gevolgen voor de fysieke leefomgeving. In de wet staan vervolgens
-soms expliciet, vaker ook impliciet- specifiekere bepalingen over de kenmerken
van de omgevingsvisie, zoals beginselen, aanpak en participatie die van
toepassing zijn.

Tabel 4 biedt een overzicht van onderwerpen die in de omgevingsvisie aan de orde
kunnen komen. Aan Rijk, provincies en gemeenten worden geen verplichtingen
gesteld over de inhoud en wijze waarop zij invulling geven aan hun integrale
strategische visie op de fysieke leefomgeving.

Tabel 4 - Procedurele kenmerken omgevingsvisie

| Onderwerp             | Bron                          | Karakterisering/Toelichting                                                                                                                                                                                                                                                                                |
|-----------------------|-------------------------------|------------------------------------------------------------------------------------------------------------------------------------------------------------------------------------------------------------------------------------------------------------------------------------------------------------|
| Inhoud op hoofdlijnen | art. 3.2 lid Ow               | Een omgevingsvisie bevat:<br>- een beschrijving van de hoofdlijnen van de kwaliteit van de fysieke leefomgeving,<br>- de hoofdlijnen van de voorgenomen ontwikkeling, het gebruik, het beheer, de bescherming en het behoud van het grondgebied,<br>- de hoofdzaken van het voor de fysieke leefomgeving te voeren integrale beleid.|
| Uitgangspunten        | art. 2.1 lid 2 Ow<br>art. 3.3 Ow | Rekening houden met: <br>-   samenhang van relevante onderdelen en aspecten van fysieke leefomgeving en van de rechtstreeks betrokken belangen.<br>-   een aantal beginselen voor inhoudelijke sturing op het beleid voor de fysieke leefomgeving:<br>-   voorzorgsbeginsel;<br>-   beginsel van preventief handelen;<br>-   beginsel dat milieuaantastingen bij voorrang aan de bron bestreden dienen te worden, en;<br>-   beginsel dat de vervuiler betaalt.|
| Integrale aanpak      |                               | - Uitgangspunten en wensen voor de fysieke leefomgeving vanuit de verschillende thema’s in beeld brengen. <br>-   Gewenste kwaliteiten en functies op hoofdlijnen beschrijven, uitgaande van opgaven en ontwikkelingen in de fysieke leefomgeving.<br>-   Samenhang tussen ruimte, water, milieu, natuur, landschap, verkeer en vervoer, infrastructuur en cultureel erfgoed, inclusief onder- en bovengrond op verschillende niveaus en het water.<br>-   Samenvoegen van verschillende terreinen en het in vroegtijdig stadium verbinden van mogelijk strijdige of juist mee-koppelende ontwikkelingen.<br>-   Accenten leggen en prioriteiten stellen binnen de omgevingsvisie.|
| Zelfbindend           |                               | - Geen doorwerking in juridische zin, ook niet tussen bestuurslagen.<br>-   Verantwoordelijkheden en omgevingsvisies van andere bestuursorganen maken wel onderdeel uit van de context waarbinnen het desbetreffende bestuursorgaan zijn visie vaststelt.|
| Sturingsfilosofie     |                               | In de omgevingsvisie kan worden ingegaan op sturingsfilosofie, waarmee de eigen rol van het vaststellende bestuursorgaan bij de realisatie van die visie wordt belicht en de voorziene rol van anderen.                                                                                                    |
| Inzet instrumenten    |                               | Beleidsuitwerking en uitvoering vindt in samenhang plaats via de inzet van andere type instrumenten, zoals economische, financiële, juridische, beleidsmatige en communicatieve instrumenten. Voorbeelden van de juridische instrumenten zijn het programma, de omgevingsverordening en het omgevingsplan. |
| Participatie          | Ob                            | Bij het vaststellen van een omgevingsvisie wordt aangegeven hoe maatschappelijke organisaties, burgers, bedrijven en bestuursorganen bij de voorbereiding zijn betrokken en wat de resultaten daarvan zijn.                                                                                                |


### Overgangsrecht en overgangsfase

Voor Rijk, provincies en gemeenten is het verplicht een omgevingsvisie vast te
stellen. Hoewel de Omgevingswet geen doorwerking kent van de omgevingsvisie van
een hoger bestuursorgaan naar de omgevingsvisie van andere bestuursorganen,
spelen de omgevingsvisies van andere bestuursorganen wel een rol bij de
beleidsvorming.

Voor de omgevingsvisies van gemeenten en provincies is de nationale
omgevingsvisie van bijzondere betekenis. Daarom heeft het kabinet het voornemen
om de nationale omgevings-visie al voor de inwerkingtreding van de Omgevingswet
vast te stellen. Voor gemeenten is het van belang om de provinciale
omgevingsvisie te betrekken bij het opstellen van hun eigen omgevingsvisie.
Daarom wordt de provincies gevraagd om hun omgevingsvisie zo snel mogelijk vast
te stellen en geldt er voor hen geen uitgestelde werking van de plicht een
omgevingsvisie vast te stellen. De gemeenten krijgen wel een overgangstermijn:
op grond van het overgangsrecht geldt de verplichting een omgevingsvisie te
hebben voor hen vanaf een bij koninklijk besluit te bepalen tijdstip. Gestreefd
wordt naar een overgangstermijn van drie jaar.

Het overgangsrecht maakt het voor rijk, provincies en gemeenten mogelijk om al
voorafgaand aan de inwerkingtreding van de Omgevingswet een omgevingsvisie vast
te stellen. Op grond van artikel 4.10 van de Invoeringswet Omgevingswet geldt
een omgevingsvisie die voor de inwerkingtreding van de Omgevingswet van kracht
wordt, als omgevingsvisie op basis van de Omgevingswet. Daarvoor gelden twee
voorwaarden. Ten eerste moet de omgevingsvisie voldoen aan inhoudelijke
vereisten van de artikelen 3.2 en 3.3 van de wet. Ten tweede moet de
omgevingsvisie voor de inwerkingtreding van de Omgevingswet van kracht zijn of
onmiddellijk na de inwerkingtreding daarvan van kracht worden. Er geldt geen
overgangsrecht in de zin van een gelijkstelling van onder de oude wetgeving
vastgestelde visie-achtige documenten met de omgevingsvisie. Om te voorkomen dat
er ten aanzien van bepaalde majeure onderwerpen helemaal geen beleid geldt,
blijven de hoofdzaken van gemeentelijke milieubeleidsplannen, verkeers- en
vervoersplannen en structuurvisies gelden totdat een gemeentelijke
omgevingsvisie van kracht wordt.
